# -*- mode: mandoku-view; -*-
#+TITLE: 江湖後集
#+DATE: 2015-08-25 00:33:56.549639
#+PROPERTY: ID KR4h0054
#+PROPERTY: BASEEDITION WYG    
#+PROPERTY: JUAN 卷八
<pb:KR4h0054_WYG_008-1a>¶
欽定四庫全書¶
　江湖後集巻八　　　　　　宋　陳起　撰¶
　　趙庚夫¶
　　　庚夫字仲白莆田人寓居興化軍魏王八世孫¶
　　　兩舉春官不第以宗子取應得右選趙紫芝名¶
　　　冠四靈而仲白亞於紫芝陳振孫書録解題云¶
　　　劉後村誌其墓擇其詩百篇為山中小集屬趙¶
　　　南塘序而傳之¶
<pb:KR4h0054_WYG_008-1b>¶
　　　寄題孔道士雲庵¶
道人居玉笥手闢小蓬莱門寂山相對庵空雲自来茶¶
煙朝宛轉丹氣夜昭回欲助梨花夢擕鋤獨種梅¶
　　　宿花果園¶
縁無耕種地役此老来身下馬看題壁聞雞起抱薪縣¶
荒齎米過店好啜茶頻僕也師夫子宜為南北人¶
　　　遊山歸賦¶
山光海影一㣲塵歸到庵中認得真對境直須心有眼¶
<pb:KR4h0054_WYG_008-2a>¶
參禪除是膽通身隠無高論姑隨性貧亦常談莫語人¶
生死看来非大事世間何説更尖新¶
　　　宿秀才嶺下¶
雨急寒城墊角巾家家門掩不逢人逺看草樹疑成雪¶
忽見楊花憶是春複嶺征夫松作蓋深村客舍石為隣¶
清人神思明朝起半月行程溪水濵¶
　　　讀曽文清公集¶
茶山八十二癯仙千首新詩手自編吟到瘴煙因避冦¶
<pb:KR4h0054_WYG_008-2b>¶
貴登從槖只棲禪新如月出初三夜澹比湯煎第一泉¶
咄咄逼人門弟子劍南已見祖燈傳¶
　　　鬢髭¶
鬢髭漸漸長霜莖老聽山中鶴唳聲九死得生尤可重¶
百年幾日更多營自參梵夾機心息專食藜羮胃氣清¶
檢㸃依然魔障在草堂釣艇未忘情¶
　　　落魄¶
落魄蕉衫戴道冠菖蒲滿案浸清寒有錢即買丹砂煉¶
<pb:KR4h0054_WYG_008-3a>¶
無病頻將素問看連日游山僧共徃頻年乞米鶴同飡¶
世間不朽非鍾鼎曽與高人靜處看¶
落魄江湖夢裏尋起来佳處散煩襟長風送雨晚涼甚¶
獨鴈呌雲秋意深胷次直須冰玉㓗鬢邊莫放雪霜侵¶
清時我是無能者肯作澤間憔悴吟¶
　　　懶¶
懶不梳頭髮覆肩飢吟狂嘯傲流年琴無弦索眠為枕¶
床有蒲團坐當氊夢着架裟曽見佛閑拈如意想登天¶
<pb:KR4h0054_WYG_008-3b>¶
早知移却觀書眼去看廬山瀑布泉¶
　　　真州聞角¶
畫角聽時恨最深戍樓偏在女墻隂聲寒恐有新霜落¶
意逺未隨紅日沉凉月一天孤雁影秋風萬里壯夫心¶
連宵只解搜詩思哀怨何曽動羽林¶
　　　心宇¶
心宇今無一㸃塵面毛徑寸垢生鱗齋時野雀臨薌几¶
定裏山蜂立葛巾欲喚羲黄談太古自疑嵇阮即前身¶
<pb:KR4h0054_WYG_008-4a>¶
兒童共指深衣笑問是秦人是晉人¶
　　　書李長吉集¶
幾迴掩却又重看吟罷心如著露蘭欲上玉樓窺老筆¶
虬龍擁處雪霜寒¶
　　葛起文¶
　　　起文字君容丹陽人起耕之弟¶
　　　遊黄山寺¶
偶為尋幽出扶笻亦懶拈鸛巢依古塔燕語入虚欄筆¶
<pb:KR4h0054_WYG_008-4b>¶
下詩初就樽中酒屢添此遊堪喜處膝上一掀髯¶
　　　詠竹閣¶
歲寒編竹閣蝸縮度窮年日暴南窗紙風垂北户簾爐¶
深全火氣鐺小聚茶煙為索梅花笑㣲醺歩矮簷¶
　　　窖嶺道中¶
屨穿蒼蘚滑水複更山重有圃春偏晚無人碓自舂亂¶
雲生峭壁一鳥没高峯隨處桃花發仙源似可逢¶
　　　深院¶
<pb:KR4h0054_WYG_008-5a>¶
深院人閑酒淺斟日長簾幕自沉沉梅花可是因春瘦¶
洗雨梳風太不禁¶
　　趙崇嶓¶
　　　崇嶓字漢宗開封人太宗九世孫嘉定十六年¶
　　　進士官至大宗丞有白雲小稿¶
　　　憶昔一首¶
憶昔城南會珮馬輕春風芳華感人心折贈以為容俯¶
仰一相失去若南飛鴻青青女蘿衣蔚蔚石上松嵗寒¶
<pb:KR4h0054_WYG_008-5b>¶
無夕秀安得長相從願為日月光落君懐袖中三五如¶
循環千里宛可同¶
　　　題彈梟¶
彈梟莫彈鶴惜此孤飛翰鶴舉即千里𣺌在青雲端彈¶
之固無益瘦不充君盤却恐梧桐枝無復棲鳯鸞¶
　　　擬人生不滿百¶
人生不滿百譬如朝露晞白日入虞淵胡不秉燭嬉大¶
耋嗟晷短多憂亦奚為君看𤣥廬道輀車無停時伺晨¶
<pb:KR4h0054_WYG_008-6a>¶
當及旦佳會當及期¶
　　　故人¶
故人西南風遺我一束詩長哦結幽想慌惚若見之游¶
雲靄層霄聚散安可期虚空聞妙音意重千金貲相思¶
若行月一夕天之涯閑窗穿夣魂碧草春離離¶
　　　美人貎如花¶
美人貌如花獨立古道邊芳年抱幽思豔裔春風前春¶
風固無情桃李終欲言不剪紅豆枝相思獨懸懸¶
<pb:KR4h0054_WYG_008-6b>¶
　　　適趣¶
賦資在山林適趣非任放乾坤入我牖得此一昭曠雨¶
露日以深禾黍日以長妻兒喜相謂一飽知可望飯蔬¶
適我願此意應勿爽¶
　　　反輓歌二首¶
生人送死人哀哀涙如霰生人閲寒暑冉冉亦如電来¶
去遞相送展轉不可見丘樊謹封殖陵谷猶有變萬古¶
長如斯何庸致深辯¶
<pb:KR4h0054_WYG_008-7a>¶
死生雖異塗昭晰本一理崦嵫落圓景一訣非永逝達¶
人隨元化生死一劇耳生生常癡𡨕安知非真死死當¶
安吾歸生當適吾意¶
　　　用看雲體¶
上有懸石崖下有滑石道中有觀空人容顔半枯槁坐¶
息窮年歳抱此希世寳雖然欠竒俊塵翳已一掃或云¶
大道初不剰亦不少用力勤修為苦辛坐中老新州有¶
樵人此意極了了¶
<pb:KR4h0054_WYG_008-7b>¶
　　　穠華¶
穠華侈春艶松栢凌霜雪芳時若轉盼萬族畏銷歇人¶
生金石交所貴在黄髮同衾異寒燠抱藴應未察貧賤¶
張與陳利達胡與越安得皎潔心長年似明月¶
　　　野馬¶
野馬紛驅馳競此光一隙世事若頷髭朝摘暮還出惟¶
應壯與老冉冉如過客嵗寒山上松稍稍見其實¶
　　　詠竹生花¶
<pb:KR4h0054_WYG_008-8a>¶
竹老方作花清氣應自結結實成琅玕中心抱冰雪世¶
人弗肯食欲獻終不屑鳯凰在高岡音響方節節¶
　　　失題¶
雲臺會功臣際會若風虎獨有嚴子陵垂竿富春渚相¶
求到幽藐相如有平素吾寢惟吾真君意應勿忤歸来¶
拂苔石整我竿上縷煌煌道義間足以照今古¶
　　　春日¶
勾芒暢生意恵風改繁霜日月天清明桃李春輝光庶¶
<pb:KR4h0054_WYG_008-8b>¶
情悉萌達衆羽同飛翔乗時各有適皥皥齊康莊山人¶
感物化欣惬殊未央回視元氣初萬端一㣲茫我欲觀¶
其㣲因之問鴻荒¶
　　　田家¶
方春事鋤犂晚節多黍稌雞豚樂豐嵗一飽輕萬事少¶
長情熙熙呼喚相爾汝雖無禮節拘氣象應近古先進¶
不可期無懐在農圃¶
　　　一蓮¶
<pb:KR4h0054_WYG_008-9a>¶
一蓮瓶中枯一蓮池中子結子心雖苦而猶勝枯死賞¶
心一日期詎非得生理君看千嵗樗荒郊永淪棄¶
　　　飲少¶
平生不善飲飲少醉已極恨不如淵明陶陶少虚日桑¶
嵫無停景寸晷足可惜今人與古人展轉不相識孰能¶
制頽齡擾擾竟何益¶
　　　白蓮¶
池上白蓮花秋風洗香雪坐令紅黛皆塵俗一種凄凉¶
<pb:KR4h0054_WYG_008-9b>¶
不堪折㣲波脉脉露光漙姑射仙人歩烟月¶
　　　征婦怨¶
梧桐葉葉生凉秋燕山早寒已知遒則則力力歎不休¶
堂前月光使人愁停針罷線淚沾裳朔風漸高天雨霜¶
妾憂欲死幸未死未死猶堪寄衣去¶
　　　皎皎¶
皎皎白玉堂有女白於玉門前車馬任西東門裏苔痕¶
四時緑春風撩亂飛伯勞櫻桃花重紅夭夭夜深撲落¶
<pb:KR4h0054_WYG_008-10a>¶
金剪刀烏龍睡穏蟾蜍高¶
　　　代贈¶
雙綰玉釵垂相逢暗斂眉紅潮初上臉未語兩心知羅¶
韈凌波拂暗塵露桃烟柳不勝春珊瑚枝下重相見曽¶
是鴛鴦夣裏人¶
　　　髙樓曲¶
髙樓漠漠東風塵花鬚落溪生緑雲艶歌美酒消好春¶
千金難解青娥顰燕鶯語言鳯凰意畫空不成天似水¶
<pb:KR4h0054_WYG_008-10b>¶
潮紅暈臉濃蛾低門前采蘩春正遲¶
　　　進酒行¶
玉槽夜壓葡萄碧石溜寒泉響凌歴水精壺中澂琥珀¶
醉呼酒星下瑶席小鬟春風花滿頭堂堂一曲真珠喉¶
六國三朝春江流眼花落井消千愁¶
　　　難忘曲¶
弱花低繡檻月滿緑楊津一笑領深意過於三月春樽¶
前停妙舞堂上設華裀上客不須醉相將夜向晨¶
<pb:KR4h0054_WYG_008-11a>¶
　　　幽居¶
不作無輿歎幽居體自胖能貧蔬食足投老敝裘安濁¶
酒融春意青燈話嵗寒外頭無限事忙殺不相干¶
　　　識得¶
識得聱牙字三生拙未除閑居兩疏傳餘事二王書老¶
任衣冠古貧從爼豆疎農人適相告早晚出犂鋤¶
　　　翠雲寺¶
杖屨入雲端天空眼力寛地因山氣濕窗帶瀑聲寒隠¶
<pb:KR4h0054_WYG_008-11b>¶
几俗氛逺捲簾僧夣殘相逢隠淪者妙語亦飜瀾¶
　　　漢地¶
漢地文書宻窮邊嵗月深但髙蘇武節不察李陵心過¶
鴈西風急荒臺朔氣沉同生不同恨萬里一霑襟¶
　　　地僻¶
地僻逢迎少吾生信杳㝠清談養生論兀坐太𤣥經性¶
拙貧逾樂神清夣數靈亭亭嵗寒友相對眼終青¶
　　　咫尺¶
<pb:KR4h0054_WYG_008-12a>¶
咫尺越山海其如千里何祗應憐命薄不道賦情多墜¶
綰交枝玉纎圍百疊羅清宵無限思枕席起㣲波¶
　　　臘月¶
臘月二十五人家祓舊年山人無可禱睡着不知天¶
　　　窗前¶
窗前尋丈地種得一株梅明月清風我紅塵不復来¶
　　　失題¶
白玉誰家郎紅粉何處女秀色總堪憐春風宻相許¶
<pb:KR4h0054_WYG_008-12b>¶
　　　幽意¶
開簾野水聲倚杖青山色幽意在人間人間不相識¶
　　　春朝偶書¶
一夕春歸桃李根清寒猶勒艶陽魂雪霜雨露年年事¶
惟有梅花地位尊¶
　　　淮河水¶
秋風淮水白滄茫中有英雄淚幾行流到海門流不去¶
會隨潮汐過錢塘¶
<pb:KR4h0054_WYG_008-13a>¶
　　　天寳禁中¶
外庭班退夀王歸别有驕兒侍禁闈解事老奴寧及逺¶
君恩如許政忘機¶
　　　廣寒宫¶
碧海沉沉桂殿幽滿天風露四時秋寒宫白兎參差老¶
一種凄凉各自愁¶
　　　臨汝道中¶
野水平田稻正青肩輿軋軋趂新晴髼頭奴子無拘束¶
<pb:KR4h0054_WYG_008-13b>¶
牛背醉眠歌太平¶
　　　送還吳山藁¶
萬巻文書一幅巾不將風鑑落埃塵桂花未緑槐花謝¶
獨佩江蘺有幾人¶
　　　移梅¶
鄰家爭乞麗春栽玉手輕分帶月培窗下老翁迂入骨¶
清齋三日為移梅¶
　　　癡猫¶
<pb:KR4h0054_WYG_008-14a>¶
愛汝斒斕任汝癡了無殺意上鬚眉通宵䑕子喧人睡¶
政爾相忘也大竒¶
　　　醉起¶
醉起西窗日欲斜新煙初試雨前茶川原春意無聊頼¶
開盡桐花到柹花¶
　　　幽齋¶
幽齋宜凊復宜温高卧騰騰百不聞贏得神安無夣事¶
從教黄葉夜紛紛¶
<pb:KR4h0054_WYG_008-14b>¶
　　　大廷¶
大廷新革晉春秋王氣寧知在荻州泉下髯參心獨快¶
不教司馬恨枋頭¶
　　　有感¶
舞罷歌停嵗月深當時勝蹟盡銷沉飛雲捲雨人争賞留¶
得佳名尚到今¶
　　　倚樓¶
平楚連天獨倚樓樓頭日日望行舟相思飛盡梅花雪¶
<pb:KR4h0054_WYG_008-15a>¶
江上晴雲片片愁¶
　　　田家¶
雞豚白酒樂豐年飽即高眠不問天少長有恩相爾汝¶
淳風應似伏羲前¶
　　　西施捧心圖詩¶
吳苑風光越水春兩山眉裏笑顰分腹心别有堪憂處¶
狂殺君王藐不聞¶
　　　晚立¶
<pb:KR4h0054_WYG_008-15b>¶
古徑苔深晝掩關外頭塵土不曽閑雨晴天氣明如鏡¶
靜倚孤松看逺山¶
　　　獨立¶
片雲收雨入西山望極蒼茫杳靄間蕩蕩太虚無一事¶
祗應日月不曽閑¶
　　　譙樓¶
霜滿譙樓報五更道人睡穏幾曽聽金街應有朝天客¶
珮馬禁寒望曉星¶
<pb:KR4h0054_WYG_008-16a>¶
　　　小窗¶
小窗風定曲肱眠骨冷魂清夣易圓蝴蝶不飛花自落¶
海棠枝下月娟娟¶
　　　小窗對客¶
紙帳梅花自一真小窗對語坐無裀詩家供給惟風月¶
病與詩疎始覺貧¶
　　　清平樂¶
樂府新聲替舊歌沉香亭北醉顔酡牡丹謝後生秋草¶
<pb:KR4h0054_WYG_008-16b>¶
一曲霓裳已覺多¶
　　　如夣令¶
日日酒圍花陣畫閣紅樓相近殘月醉歸来長是雨羞¶
雲困低問低問獨自繡幃睡穏¶
窗外燕嬌鶯妬窗下夢魂無㩀夢好却頻驚不到綵雲¶
深處無緒無緒紅重一簾花雨¶
　　　更漏子¶
玉搔頭金約臂嬌重不勝殘醉留淺黛暈臙脂淺寒生¶
<pb:KR4h0054_WYG_008-17a>¶
玉肌　待歸来渾未凖疑殺那回書信春又好思無窮¶
捲簾花露濃¶
　　　謁金門¶
春尚淺江上柳梢風軟銷盡玉梅春不管冷香和夣逺¶
　脉脉緑窗新怨花勝無心重剪簾押護香閑不捲捲¶
簾芳亊徧¶
春意泄香重一枝梅雪寒透玉壺氷暗結玉奴情更劣¶
　似語還羞竒絶妬白憐紅時節酒力未醒雙眼襭一¶
<pb:KR4h0054_WYG_008-17b>¶
簾風弄月¶
晴意早簾外數聲啼烏有約不来春夣杳鎻窗㣲弄曉¶
　江上殘梅未掃葉底芳桃紅小天逺斷雲塵不到過春¶
還草草¶
春意薄江上晚来風惡簾外海棠花半落睡深渾未覺¶
　夣想當年行樂新恨暗添金鵲冩就錦牋無處託去¶
鴻天一角¶
　　　清平樂¶
<pb:KR4h0054_WYG_008-18a>¶
　　　　懐人¶
鶯歌蝶舞池館春多處滿架花雲留不住散作一川香¶
雨　相思夜夜情悰青衫淚滿啼紅料想故園桃李也¶
應怨月愁風¶
妬紅欺緑輕浪潮温玉鸞袖捲香金&KR0034;&KR1913;嬌怯未消寒¶
粟　錦衾初罷承歡宿粧㣲褪香彎醉眼乍鬆還困斷¶
雲猶遶巫山¶
　　　南柯子¶
<pb:KR4h0054_WYG_008-18b>¶
　　　　小姝¶
絲髮風輕掠酥胸冷不侵背人小立卸瑶簪一縷柔情¶
繫得幾人心　曲檻花方蓓河橋柳未隂紅羞緑困不¶
能禁惱亂東風無計等春深¶
掩笑輕擡袖慵粧淺畫眉嫩晴簾箔玉梅飛門外寒輕¶
疎柳趂黄時　綰帶香羅結交釵緑玉枝看看又誤踏¶
青期倚徧欄干心事只春知¶
　　　浣溪沙¶
<pb:KR4h0054_WYG_008-19a>¶
　　　　望海潮泛舟¶
輕雲過雨炎暉初减樓頭片片餘霞曲徑通幽小欄斜¶
護水天薄暮人家暝色趣歸鴉竹風交立玉清透窗紗¶
斷岸漣漪亂萍芳葦遶煙沙　依稀畫艇蓮娃掩鮫綃¶
㣲沁急槳咿啞香霧霏㣲冷光揺曵婭紅深映低花天¶
際玉鈎斜磯邊菱唱荅驚斷鳴蛙滿棹白蘋歸去幽興¶
遶天涯¶
　　　沁園春¶
<pb:KR4h0054_WYG_008-19b>¶
紫陌芳塵煙縷收寒雨絲過雲羡交隂桃葉窗前曲檻¶
認巢燕子柳底朱門回首年時霧鬟風袖褭褭娉娉嬌¶
上春逢迎處儘芳華繾綣玉佩慇懃　誰知此際銷魂¶
漫隠約人前笑語温記掌中纎細真成一夣花時怨憶¶
應為雙文載酒心情教眉詩句空悔風流曽誤人慿誰¶
去待寄將恨事兩處平分¶
　　　摸魚兒¶
捲珠簾幾畨花信輕寒猶自成陣一年芳事如朝夣容¶
<pb:KR4h0054_WYG_008-20a>¶
易緑深紅褪寒食近惟自有斷腸垂柳禁春困𤨏窗深¶
靜悄疊損縷衣凝塵暗掩金斗熨清潤　章臺恨凖擬¶
芳期未穏舊遊細把重忖鑑鸞釵鳯平分久留取年時¶
心印誰與問待試寫花牋宻寄教郎認妬香憐粉欲冩¶
却還羞輕顰淺歎字字攪方寸¶
　　張榘¶
　　　榘字方叔南徐人¶
　　　贊崇禧文室二僊圖¶
<pb:KR4h0054_WYG_008-20b>¶
鹿皮槲葉容顔枯槁青巾白袍飄然氣貌不同者形所¶
同者道金丹一丸天地同老¶
　　　敬餞劉興伯提幹之官¶
平生子劉子勁氣橫秋霜不肯作短簿海漘駕飛航稜¶
嶒高頰顴碧眼鬚眉蒼鶯花風月夜錦繡傾肝腸諸公¶
盍推轂置之白玉堂筦庫着此士四海空茫茫僕也客¶
於淛雲阡凄故鄉退鷁豈坦率瞽無預文章乗除君晚¶
泰尚欲思激昻年饑僅半菽羞澁無酒漿贐别祗此詩¶
<pb:KR4h0054_WYG_008-21a>¶
君無誚凄凉¶
　　　登鍾山¶
登髙得勝遊暫喜塵鞅脫林深鳥聲㣲石兀馬足滑一¶
笑立髙寒雙明𣺌遐闊酒酣百慮消世事等毫末¶
　　　送姚提幹行¶
虚齋鎮東鄞從之南容君我初未之識邕翰傾殷勤脩¶
潔以博習秀美而有文玉犀映秋水英辭湧春雲雞距¶
角魯蜀昻然鶴非羣晤言到聖處商也樂所聞最喜直¶
<pb:KR4h0054_WYG_008-21b>¶
而義壯音駴皷鼖告子少於孟先䇿養氣勛牛山木信¶
美謹勿容斧斤助苗固得槁可使稗不耘觀于所植立¶
真能張吾軍仁義可效治淵源在河汾詩書自師友芝¶
蘭足膏薰剛風接勁翮去去翔霄旻清時有聞者必也¶
吾子云¶
　　　賦山水雪景¶
寒雲凝不飛回風舞霏雪移多山凹平漸釋澗聲咽饑¶
烏噤無語老樹僵欲折薄暮漁舟歸行人稍稀絶詩翁¶
<pb:KR4h0054_WYG_008-22a>¶
酒力㣲清興𣺌天末夜深有竒事玉樓耿寒月¶
　　　約臺府同官王元敬以次七人登巾山以前峯¶
　　　月照半江水分韻得半字¶
一江貫萬山雙塔抵層漢我来躡勝遊寒日己過半夕¶
陽滿孤村潮勢吞兩岸俯視塵世㣲雲邊數聲鴈¶
　　　題三茅峯¶
巨靈握竒石飛落人間世怒拳一擊破髙下成鼎峙三¶
光發其精五岳借之氣精氣久以靈稍稍見竒異香之¶
<pb:KR4h0054_WYG_008-22b>¶
為草木清之為泉水天則為洞天地則為福地嶔嶔白¶
雲根怪巧分鎻細龍潛而虎藏猿啼而鶴唳始焉三僊¶
居終也衆真萃至今丹砂光上下數萬里清遊動高吟¶
今古幾騷士搜竒探幽深或僅見一二輸君呼筆神盡¶
發萬古祕我于塵埃中讀之如親履呼兒謹謄藏再拜¶
歸棐几¶
　　　次韻孟師翰鳯兒花滴滴金¶
彩鳯與幽花動植自形色命名取肖似造化何容力丹¶
<pb:KR4h0054_WYG_008-23a>¶
穴呈九苞夜夢或吐白未若秋中芳榮悴了無迹¶
物理紛以移血或化為碧安知秋草英不作金㸃滴非¶
繇冶者鑄芳葩自光澤誤彼市中攫一過一目逆¶
　　　有懐尤贊府季耑¶
西風約暮雨虚亭得新爽忽焉見崚&KR1828;彷彿呈萬象誰¶
其伴孤吟寒蛩軋幽響碧雲𣺌佳人抱膝注遐想¶
　　　題劉直孺拙逸軒¶
營營天壌間孰不為智使有美山中君獨與世俗異一¶
<pb:KR4h0054_WYG_008-23b>¶
真不鑿若大愚四體安然如止水人皆喜君得佳扁我¶
於其間有餘議一隂一陽分動靜江河山嶽判流峙造¶
化而欲辭其勞造化之功亦息矣伊周孔孟心乎民老¶
氏莊䝉忘此世使四君子俱恝然萬古滔滔孰經濟以¶
拙而望巧巧未及成拙先至晦巧而為拙終焉多與巧¶
相值逸者自逸勞者勞天之降材爾殊爾君才足以應¶
萬殊䄂手山林恐非計願君畢力運天巧却换軒名與¶
張子¶
<pb:KR4h0054_WYG_008-24a>¶
　　　為茅峯崇禧主人景架巖贊王肖岩所冩喜容¶
虬髯如雲眼如月胷次毫端一泓雪政恐儒冠或誤身¶
尚友虚無老莊列松隂泉影緑悠悠此時此意如何説¶
三真跨鶴夜相從長嘯一聲山谷裂¶
　　　贈雲竹一老琴師歌¶
昌黎不作頴師已千古風流隨逝水大音祗在天壌間¶
雲竹翁能發其秘明之為侯王幽之為神鬼悟翁一轉¶
指頭禪萬事冺然心耳廢澗泉淅瀝走宫商仙佩丁當¶
<pb:KR4h0054_WYG_008-24b>¶
分角徵數聲急羽来秋空夜半西風掠蛩砌諸公不但¶
知此音真欲鈎深得其藝大篇小什分珠璣徃徃不惜¶
兼金餽吾聞南風之歌下舜廊四海熙熙樂平治願翁¶
持此天上頭一鼓解民愠再鼓阜民財勿作區區自豐¶
計¶
　　　題錢則父凛對軒軒有老檜竒甚¶
老紅落盡蒼苔院萬物隨時自流轉蒼然古檜夜窗前¶
獨抱寒姿聳孤榦幽人丈室空無埃風聲月影共徘徊¶
<pb:KR4h0054_WYG_008-25a>¶
樹兮人兮兩清絶不然君肯居此哉¶
　　　題金淵緑净亭¶
慿髙四望天沉沉平蕪逺樹横夕隂碧雲吐吞獻竒象¶
迺知造物得我心漁舟兩兩疊烟棹白鳥出没滄波深¶
悠然呼酒納幽致須臾寒月照古琴¶
　　　第一峯詩(原注顛倒/一七體)¶
穿雲踏月登茅嶺一陣西風吹客衣松儼立兮如伏山¶
週迴兮若幃竹泉清可鑒苔石坐忘歸鶴唳空靄猿啼¶
<pb:KR4h0054_WYG_008-25b>¶
翠㣲白露下碧烟飛適意忘機歔欷¶
凄清露重月明紗㡌濕裌衣輕路險僕倦石危馬驚近¶
市火數㸃出林鍾一聲客子征鞍暫解仙家雲關未扄¶
濁酒三杯投倦榻夢回畫被冩吟情¶
　　　雪後呈邵堯章權尉¶
刮地風成陣漫空雪作團侵陵詩骨瘦開拓酒腸寛入¶
竹寒聲細緘梅冷艶乾長官何太喜農事正相干¶
　　　半年¶
<pb:KR4h0054_WYG_008-26a>¶
半年留鶴邑嵗晚倦重游雪柳帶春意煙蕪生暮愁怕¶
看新鳯厯忍拂舊貂裘莫道知心少相親有白鷗¶
　　　華亭道間¶
移船過九曲滿袖貯西風木落山容老荷枯水面空客¶
懐詩句裏時事酒杯中莫聽雲間鶴寜呼天外鴻¶
　　　題雲間皎上人扄緑軒¶
藂竹傍幽亭蕭然一畫屏色欺春酒碧光映夜燈青雨¶
葉供香潤風枝揺夣醒却嫌千畆闊浩𣺌緑難扄¶
<pb:KR4h0054_WYG_008-26b>¶
　　　題黃岩黃山樓¶
樓俯澄江碧山宜四面觀壓波橋影闊帶雨櫓聲寒客¶
夣因詩醒歸心得酒寛虚懐納幽致濕翠撲欄干¶
　　　相公新創雲山觀於州治之東詩以頌之¶
華榱勝㮣實相兼却笑滕王詫棟簾海内一雲髙出岫¶
江南列嶂杳平簷作霖錫命宜爰立維石興歌正具瞻¶
寰宇固應同徳宇共期羮鼎試梅鹽¶
　　　帝城¶
<pb:KR4h0054_WYG_008-27a>¶
帝城那得見秋容秋在三吳澤國中蘆未著霜花己白¶
蓼宜近水影偏紅一行落鴈低南浦萬㸃棲鴉起北風¶
安得畫師模此景釣魚磯上着詩翁¶
半年再作華亭客每喜輕㠶得順風白水涵秋千頃淨¶
清霜粲曉萬山空蹔時放浪如塵外憶昨經過似夢中¶
濁酒三盃眠未熟不能平處枕邊鴻¶
　　　次韻金陵趙民曹(原注/與装)水閣即事¶
尚想溪亭跨鴨頭市囂到曉不曽休角聲吹斷老梅月¶
<pb:KR4h0054_WYG_008-27b>¶
橋影壓飜寒葦秋三語固知非昔比十年不到使人愁¶
老来著脚茆峯下相望何殊風馬牛¶
　　　再用韻呈相公¶
等囿乾坤造化中此花珍重殿春紅矜持不受荼䕷月¶
披拂正須楊柳風三詠品題真入妙獨慚屬和未能工¶
㕔前舊本今應在何必移根江以東¶
　　　和澄齋劉制幹過蕪湖渭陽宅有感韻¶
興言陟屺駐征艎丘水依然亦故鄉萱草夢寒詩思逺¶
<pb:KR4h0054_WYG_008-28a>¶
梅花月冷角聲長暫辭小隠從三聘况值清時已一陽¶
朝籍漸通恩數洽㑹看梧檟發幽光¶
　　　留别耘業林逢吉飯牛翁鄭簡子¶
天台山下兩詩仙剪霧裁氷五十年耘業三間千古意¶
飯牛數集幾人傳半江明月曽同賦一段清風豈偶然¶
匹馬衝寒西驛路碧雲苒苒思綿綿¶
　　　奉和魏提幹¶
騎鶴樓前奏宓琴朅来又作海山吟碧雲不隔鄉關夢¶
<pb:KR4h0054_WYG_008-28b>¶
白髮能灰客子心愧我抗塵徒走俗羡君博古更通今¶
新詩清響傳空谷擊節長歌到夜深¶
　　　登蘇臺用袁憲韻贈兩趙提幹(原注汝/積㓜聞)¶
勝賞多從暇日違眼中朋友欲星稀退休不復思三顧¶
能賦猶堪廣七依遊鹿臺前空逝水栖烏曲裏只斜暉¶
書生懐古真癡絶看盡閑雲入棟飛¶
　　　窗上¶
窗上月朦朧香芸鼻觀通了無梅竹影猛省在舟中¶
<pb:KR4h0054_WYG_008-29a>¶
　　　題啄蜂雀井團雀二圖¶
游蜂從何来饑雀巧相遇誰其釋紛拏放汝採花去¶
日暮投荒榛吻利腹良餒爾竟何所爭固結不可解¶
　　　鴈聲¶
鴈聲恰值到江東霜影空濛落晚篷寒著蘆花禁不得¶
一層晴雪亂西風¶
　　　春吟四絶¶
岸草不知縁底緑山花試問為誰紅元造本来惟寂寞¶
<pb:KR4h0054_WYG_008-29b>¶
年年多事是春風¶
沙渚清泠薄葉水野亭和暖杏花風此中佳趣無人會¶
牛背斜陽卧牧童¶
花露半乾紅入户竹風㣲動緑侵床翠屏殘夢不知䖏¶
幽鳥數聲春日長¶
香鼎灰寒午夢回閒情誰與夢徘徊杖藜信步穿幽徑¶
一陣野芳何䖏来¶
　　　送賔書記自揚歸吳門¶
<pb:KR4h0054_WYG_008-30a>¶
一葉黄蘆渡𣺌茫誤隨野鶴上維揚角聲吹斷梅花夢¶
依舊楓灣半葉霜¶
　　　聞杜䳌¶
流落江南帝魄癡年年啼到緑隂肥蜀山邈在青天外¶
只勸人歸不自歸¶
　　　勸農二絶¶
善端天賦本無殊力穡之餘好讀書莫訝勸農因勸學¶
須知公相起犂鋤¶
<pb:KR4h0054_WYG_008-30b>¶
長官誨汝亦諄諄須信民生總在勤試誦殷盤豳七月¶
詩書即是勸農文¶
　　　題包虎¶
正眎眈眈怒作威西風揺毒上牙鬚山翁祗作丹青看¶
馮婦從教自下車¶
日日紅林飽血腴尚將餘力咬枯株髙亭素壁黄昏後¶
疑有悲風落坐隅¶
　　　咏十月桃(原注夢中得一樹春風/怨落暉之句覺而足成)¶
<pb:KR4h0054_WYG_008-31a>¶
十月桃開三四枝凄凉時候見芳菲小紅不著黄花蝶¶
一樹春風怨落暉¶
　　　騎鶴仙¶
擁麾猶願富腰錢千古相傳跨鶴仙莫笑昔人空覬望¶
後来人欲更熏天¶
　　　題稅軒新築送青亭四首¶
花木中間着小亭簷虚不礙兩峯青數聲啼鳥閙中過¶
不似家山子細聽¶
<pb:KR4h0054_WYG_008-31b>¶
日抱吟情到此亭捲簾孤坐看雲生詩懐恰與雲相似¶
一㸃悠然度太清¶
白雲盡䖏青山小紅雨飛時緑樹新佳致仗誰同管領¶
野禽啁哳話深春¶
日移花影上疎簾香鼎燒殘逐旋添春事已隨詩入夣¶
一庭芳草緑纎纎¶
　　　題趙子固水仙圖¶
紫府川妃夜宴還玉盤金椀落人間香肌不受緇塵汚¶
<pb:KR4h0054_WYG_008-32a>¶
依約風前響珮環¶
　　　秦淮¶
徃在秦淮問六朝江樓只有女吹簫昭陽太極無行路¶
嵗嵗鵝黄上柳條¶
　　　至後二日登狼峯¶
江流不盡天連地山意無窮春復秋多少詩人無分到¶
我来三月得重遊¶
　　　聞春禽¶
<pb:KR4h0054_WYG_008-32b>¶
萬疊雲山擁翠屏筍輿終日面山行幽禽上下好音語¶
到底不知誰命名¶
　¶
　¶
　¶
　¶
　¶
　江湖後集巻八¶
